Dziwnie czytało się stare pamiętniki. Tyle tam naiwności, cytatów z piosenek, które teraz są ckliwe i nie chwytają za serce jak dawniej. Teraz mogłaby cytować powiedzenia, przysłowia, bo życie wydawało się składać wyłącznie z nich. Trawa była bardziej zielona, jak to śpiewał Pink Floyd.
Wszystko się rozpadło. Stało się zbyt kruche, by trzymać je w dłoni. Może za mocno go tuliła, może zbyt często głaskała po głowie i szeptała do uszu. Pewnie jej pocałunki wypaczał śmierdzący oddech, a spojrzenie przekłamywały nowe oprawki. Mogła robić mniej, promil zaledwie, a byłoby łatwiej.
Proces rozstania był już zamknięty, sfinalizowali ostatnie drobiazgi. Właśnie usunęła jego numer z pozycji ulubionych i przypomniała sobie o pamiętnikach. Może odkryje w nich wstępne znaki zwiastujące katastrofę? Może wiedziała już dawno, ale przekonała siebie, że to jeszcze nie to? Tylko wybebeszyła z siebie na nowo emocje. O mały włos, a łzy zniszczyłyby mak jej pisma, w ostatniej chwili odwróciła się i zaczęła szlochać. Nie musiała czytać, bo od zawsze pamiętała wyraźnie wszystkie szczegóły. Ale niedawno zdobyła nową umiejętność: sprowadzania rzeczy trudnych do najprostszej formy. Rozeszli się po dekadzie razem. Poroniła i nie może mieć dzieci, a oboje tego pragnęli. Jest rozpieprzona emocjonalnie i musi na siebie uważać. Ale ma też pracę, odpowiedzialność nie pozwalała rzucić wszystkiego i uciec na islandzki lodowiec.
"Było, minęło," mówi przyjaciółka. Inna poleca zmianę terapeuty. Godzinami rozmawiamy tylko o tym, co z nami nie tak, co jebie się w naszych życiach po całości. Niekiedy to licytacja nieszczęść, której bardziej życie dojebało. Niechcący wysunęła się na prowadzenie i znalazła w oczku uwagi gromady ludzi.
A ona głupia martwi się o niego. Bo nie ma tylu przyjaciół, a ci wspólni troszczą się tylko o nią i mówią, by dać sobie czas i przestrzeń na żałobę. Przez kilka ostatnich lat ją przechodziła, a on tego nie widział. Dobry z niego człowiek, ale i ślepy gnój. Wybaczyła mu, ale nie może go dłużej znać. To zniszczyło ich oboje i zdaje się, że tylko oni to widzą, gdy patrzą sobie w oczy. Cała reszta nie rozumie, nie chadzali w ich butach.
"Idź do przodu. Rusz się, choć odrobinę, wyjdź z dołka." Wspaniałe rady, wpychające w objęcia kolegów, którzy nagle odkryli, że jej zacny tyłek wrócił na rynek. Fakt, że pamiętają go sprzed lat, w pikantnych kolorach, niczego nie zmieniał. Przychodzili i odchodzili, zrażeni jej marazmem. Niewyobrażalne było dla niej, by ktokolwiek mógł dorównać albo choć dać namiastkę uczucia pełnego zgrania umysłów. To wymagało wysiłku, a na to nikt nie miał ochoty, raczej nastawiali się na terapeutyczny, niemalże sakramentalny stosunek, mający magicznie zmyć z niej wszelkie traumy.
A zaraz trzydziestka, kurwa mać.
Zbierz się do kupy. Impreza. Nowy rok, musisz wyjść z domu, iść na to party. Przegadać cały wieczór z nową koleżanką, młodszą, ale jakże ciekawą, zupełnie nie zmąconą przez los. Od "Władcy Pierścieni" przez ceramikę po tatuaże. W pewnym momencie dotknie Twojej skóry. Ma na imię L. i mówi, że nie lubi mężczyzn. To też was łączy.
Potem spotkacie się we cztery i pogadacie zwyczajnie, o wszystkim. L. usiądzie obok Ciebie i po chwili znów łapiecie to flow z sylwestra. Po tym spotkaniu odzywa się do Ciebie i zaprasza ją na kawę, bo czegoś nie zdążyłyście przegadać. To spotkanie okazuje się dobrym momentem, by wyjawić L. traumy, które zebrałaś w swych latach dwudziestych.
W ogóle nie zwracasz uwagi na jej zaloty. Innego razu idziecie na zakupy i obiad, rozmawiacie dużo, przymierzacie ubrania i L. zasypuje cię komplementami. Dla niej we wszystkim ci dobrze. I eksplorujecie wzajemnie swoje zainteresowania, otwierasz się przy niej, mówiąc bez przerwy o emocjach, dobrych i złych. A L. słucha i wylewa z siebie traumy, przeżycia i żarty. I nagle te płytkie, naiwne piosenki wracają i mają nowy sens.
W końcu zaczynasz rozumieć, co się dzieje między wami, gdy L. zaprasza cię do siebie i razem oglądacie film. I teraz patrzysz na nią w innym sposób.
Gdzieś tam po drodze pyta, jak tam z nią. Gra w gry. Stoczył się. Nie odzywa się.
No i w końcu ona zaczyna rozmowę i ustalają, o co chodzi. L jej mówi, że się jej podoba i zaprasza formalnie na randkę.
